قائم 100، باور 373 و هایپرسونیک در یک نگاه/ 3 دستاورد عرصه دفاعی برای حفظ امنیت و اقتدار ایران اسلامی
هفته گذشته را باید هفته طلایی ایران در حوزه دفاعی دانست، هفته‌ای که دستاوردهای بسیاری برای نیروهای مسلح ایران داشت.

قائم 100، باور 373 و هایپرسونیک در یک نگاه/ 3 دستاورد عرصه دفاعی برای حفظ امنیت و اقتدار ایران اسلامی
گروه سیاسی خبرگزاری فارس: سردار امیرعلی حاجی‌زاده فرمانده نیروی هوافضای سپاه 14 آبان‌ماه در حاشیه مراسم پرتاب موفق ماهواره‌بر قائم 100 گفت: همت و تلاش‌های مجاهدانه جوانان دانشمند ایران اسلامی راهبرد ایران قوی را  پیش روی خود دارد و بدون هیچ تردیدی قدرت و سرعت حرکت پیش رونده خود برای فتح قله‌های بلند دانش و رسیدن به فناوری‌های نوین و برتر را ادامه خواهیم داد.

این سخنان سردار حاجی‌زاده آغازگر هفته‌ای طلایی برای ملت ایران در عرصه دفاعی بود. هفته‌ای که نخستین روز آن با پرتاب ماهواره‌بر قائم 100 آغاز شد و در ادامه با رونمایی از دستاوردهای دیگری نیز همراه بود. 

3 دستاورد بزرگ حوزه دفاعی و امنیتی را در زیر مرور می‌کنیم:

 



 

ماهواره‌بر قائم 100 و پرتاب زیرمداری موفق 

«پرتاب زیرمداری ماهواره‌بر «قائم 100» با موفقیت انجام شد.» این خبر یعنی دست ایران در حوزه هوافضا و ماهواره‌برها مقتدرتر شده و قرار است با این دستاورد فصلی جدیدی را در حوزه توان هوافضا رقم بزند. 

ماهواره بر سوخت جامد قائم ۱۰۰، ماهواره‌ای است که با سه مرحله سوخت جامد قادر خواهد بود ماهواره‌هایی با وزن ۸۰ کیلوگرم را در مدار ۵۰۰ کیلومتری از سطح زمین قرار دهد. نکته مهم در پرتاب این ماهواره‌بر، استفاده از موتور سوخت جامد رافع است که دی‌ماه سال گذشته توانسته بود آزمایش‌های خود را با موفقیت پشت سر بگذارد.

قرار است در آینده نزدیک «ماهواره ناهید» سازمان هوافضای وزارت ارتباطات و فناوری اطلاعات با بهره‌برداری از ماهواره‌بر سه مرحله‌ای قائم ۱۰۰  در مدار قرار بگیرد.

سردار علی جعفرآبادی فرمانده فضایی هوافضای سپاه پاسداران هم در این باره گفت: ماهواره‌بر قاصد در واقع یک نقطه شروع و میان‌بر برای ورود سپاه به باشگاه فضایی دنیا بود، اما قائم ۱۰۰ اولین پله از نقشه راه سپاه در توسعه سری ماهواره‌برهای قائم است که از قائم ۱۰۰ شروع شده و سپس ۱۰۵، ۱۱۰ و بعد هم قائم ۱۲۰ هست که ان‌شاءالله به مدار ۳۶ هزار کیلومتر خواهد رفت.

 



 

رونمایی از موشک صیاد 4B و ارتقای دو برابری برد سامانه باور 373

هنوز شیرینی پرتاب زیرمداری موفق ماهواره‌بر قائم 100 در دهان ملت ایران بود که نیروهای مسلح یک شیرینی دیگر به ملت ایران هدیه داد و آن رونمایی از موشک صیاد 4B بود. استفاده از این موشک با برد 300 کیلومتری موجب شد تا برد انهدام سامانه باور 373 که تا پیش از این بر روی عدد 152 بود حالا با یک جهش دو برابری به فراتر از 300 کیلومتر برود. 

 



 

رادار بهینه‌شده سامانه باور 373 قادر است همزمان ۳۰۰ هدف را به‌طور همزمان در فاصله بیش از ۴۵۰ کیلومتری کشف و از میان آن‌ها 100 هدف با اولویت بیشتر را برای درگیری اولویت‌بندی کند. برد رادار ردگیری این سامانه نیز به بیش از 400 کیلومتر افزایش یافته است. هر گردان این سامانه قادر است تا با 6 هدف به طور همزمان درگیر شود. همچنین، ارتفاع درگیری این سامانه نیز به 32 کیلومتر افزایش پیداکرده است.

 



 

سامانه باور 373 می‌تواند با موشک‌های صیاد 4 و 4B با انواع تهدیدات آیرودینامیک و بالستیک همچون پهپادها، هواپیماهای نسل پنجم با سطح مقطع بسیار پایین، موشک‌های کروز، موشک‌های بالستیک و بالگردها مقابله کند. 

 



 

دستیابی به این دستاورد به قدری مهم و تعیین‌کننده است که چندی پس از رونمایی آن، فرماندهان ارشد نیروهای مسلح طی مراسمی که در دانشگاه خاتم‌الانبیاء (ص) برگزار شد، نسبت به این دستاورد بسیار مهم شکرگزاری کردند. 

 



 

موشک هایپرسونیک بالستیک؛ هت‌تریک ایران در عرصه دفاعی

پنجشنبه 19 آبان‌ماه است، یازدهمین سالگرد شهادت حاج حسن طهرانی‌مقدم پدر موشکی ایران در حسینیه هوافضای سپاه برگزار شد. در میانه این مراسم بود که سردار امیرعلی حاجی‌زاده فرمانده هوافضای سپاه پاسداران خبر مهمی را اعلام کرد. سردار حاجی‌زاده در این مراسم خبر از ساخت موشک هایپرسونیک بالستیک توسط ایران خبرداد. 

 



 

به گفته فرمانده هوافضای سپاه، «موشک هایپرسونیک بالستیک ایرانی این موشک جدید از همه سامانه‌های سپر موشکی عبور می‌کند و فکر نمی‌کنم تا ده‌ها سال بعد هم فناوری پیدا شود که بتواند با آن مقابله کند.»

همچنین، سردار حاجی‌زاده در این باره گفت: این سامانه سرعت بسیار بالایی دارد و قابلیت مانورپذیری در جو و بیرون جو را دارد. هم سامانه های پدافندی که در داخل جو دفاع می‌کنند و هم سامانه‌های فوق‌العاده گران قیمتی که در بیرون جو با موشک‌ها مقابله می‌کنند.

سردار حاجی‌زاده یک روز پس از اعلام خبر ساخت موشک، از رونمایی موشک بالستیک هایپرسونیک این نیرو در آینده خبر داد.

 



 

هت‌تریک ایران در عرصه دفاعی؛ از صیاد و قائم تا هایپرسونیک ایرانی

نیروهای مسلح جمهوری اسلامی ایران با رونمایی از سه دستاورد مهم و راهبردی بار دیگر اثبات کردند که هیچ‌گاه متوقف نمی‌شوند و همواره در حال ارتقای قدرت دفاعی کشورمان هستند. این قدرت‌افزایی به گونه‌ای است که چون همه دانش آن درون‌زا است به همین دلیل تحریم‌های دشمنان علیه مولفه‌های اقتدار ایران هیچ‌گاه موثر نیست. 

پایان پیام/